# 90’larda programlama öğrenmek

Ekşi Sözlük gibi mecralarda bir çok nostalji kuşağı estiren başlık bulunuyor.
“90larda çocuk olmak”, “magnum’un pahalı olduğu yıllar” ve benzerleri. Ben henüz
girilmemiş bir alana girip programlama özelinde kendi nostaljik deneyimimi,
90’larda programlama öğrenen çocuğun hikayesini paylaşmak istiyorum.

1993 yılında yurtdışından getirdiğim 486sx işlemcili masaüstü pc ile geçirdiğim
oyun dolu bir sene ertesinde Wolfenstein ve Volfied’in başı çektiği oyun
koleksiyonumdan “sıkılmıştım”.

Bilgisayarımı teslim alırken “ne yapacağız şimdi” diye sorduğum “teknik servis
yetkilisi abi”den öğrendiğim `cd` ve `dir` komutları ile MS-DOS 6.00’ın komut
satırından 420MB’lık diskimin içerisinde dolaşıyordum. Muhasebeci teyzemin bir
gün beni izlerken “bak EXE olanları çalıştırabiliyorsun” demesi ile
“aydınlanmıştım”.

`win` yazıp Windows’a girip paintbrush’da iki resim yaptıktan sonra yine sıkılıp
yeni bir şeyleri kovalamış, Creative Suite’den çıkan bookworm uygulamasını
açtığımda karşıma gelen “loading” ekranın beliren solucanı bilgisayar virüsü
zannederek bilgisayarımı fişten çekmiştim.

“Böyle olmuyor” dedim, çocukken ansiklopedilerine aşık bir çocuk olarak aldığım
bilgisayarı kullanmayı öğrenmeliydim. O eğlence kutusuna ait hevesim geçmeye
başlıyordu yavaş yavaş. Harçlık biriktirmeye, anneanne eli öpüp çeşitli
bilgisayar dergileri almaya başlamıştım. “Bilgisayar Pazarı”, “PC World” ve
“BYTE” dergilerindeki örnek kodları bilgisayarıma geçirip, üzerinde
değişiklikler yaparak önce Basic, sonra Pascal’da bir şeyler yapmak oldukça
ilgimi çekti.

Bir süre komut satırında Alarm, Piano ve Mastermind (Sayı tahmini) uygulamaları
porföyümü (!) oluşturmuştu. Pascal ile TSR bile yazmıştım.

Fakat başka programlama dilleri bazı konularda daha “yetenekli” olabiliyordu.
Benim için değişim kapıdaydı. “BYTE” dergisinde “C ile Windows gibi grafik
pencereler oluşturun” makalesini görmüştüm. 3 sayfa kod, “ben de pencere
çizersem Windows gibi bir şey yapabilirim” diye hayal etmeye başladım.

Bugün bir programlama dilinden diğerine nasıl geçiyorsunuz? İnternetten videolar
izleyerek mi? Ben bu işin benim çocukluğumda nasıl olduğunu anlatayım.

Disket kutumdan “harcanacak” 3–4 disketi formatladım ve bilgisayarcıya gittim.
“Bilgisayarcı abi” “Turbo C” bulabileceğini fakat o da başka bir arkadaşının
bilgisayarından alacağı için 3–4 gün sonra gelmem gerektiğini söyledi. O 3–4 gün
geçmek bilmedi, kodu tekrar tekrar makaleden okuyup kafamda değişiklikler
yapmaya başlamıştım. Gün geldiğinde, bilgisayarcı abinin ARJ’la disketlere
böldüğü Turbo C’yi bilgisayarımda `C:\Programs\Borland\TurboC` benzeri bir
klasöre yerleştirdim. Ve C ile tanıştım.

Daha sonra yine dergiler sayesinde Windows üzerinde Visual Basic ve Visual
FoxPro ile programlamaya devam ettim. Ve hikaye devam etti, şu anda yazılım
geliştirmek artık “mesleğim”.

Özlemiyorum desem yalan söylemiş olurum. Bir hikayenin filmini izlemek yerine
kitabını okumak kadar farklı geliyor bugünle karşılaştırdığımda bana.
