Yazının ilk bölümü olan
[Uzaktan Çalışma Deneyimim — İşverenler ve İş Arkadaşları (1/2)](./20161010-uzaktan-calisma-01.md)nda
tam bir “kişisel weblog” hikayesi sunarak kendi uzaktan çalışma deneyimim ne
zaman gerçekleşti, neler oldu ve nasıl sonuçlandı üzerinden konuyu aktarmaya
çalıştım.

Önceki yazının okuyucu açısından pek ortak nokta bulunmadığı sürece okuması
sıkıcı bir yazı olduğuna katılıyorum. Neyse ki bu yazıda ne zaman, neler ve
nasıl oldu sorularının dikte ettiği hikaye kısmından sıyrılarak direkt olarak
deneyimin kendisine odaklanacağım.

#### Avantajlar

Öncelikle uzaktan çalışmak kişinin kendisi için mükemmel bir deneyimdir. Eğer
denge sağlayabilirseniz uzun vadede:

- Ancak kendinizi verimli hissettiğiniz saatlerde çalışan ve bu sayede büyük
  orantılarda verimli çalışan,
- Hobilerine, ailesine, çevresine, sağlıklı ve mutlu olmaya zaman ayırabilen,
- Vakit kaybetme alışkanlığı olmayan,
- Yol, sokak, hava durumu stresi çekmeyen,
- İstediği yemeği/içeceği istediği lezzette ve sağlıklı bir şekilde temin
  edebilen,
- Gürültü, kalabalık, konsantrasyon dağıtan etkenlere uzak olan,
- Hem işi hem özel hayatı dengeleyebildiği için iç huzuru ve sorumluluk
  duygusunu geliştirmiş olan,

bir insan haline geliyorsunuz.

#### Engeller

Fakat her şey göründüğü gibi toz pembe değil, işyeriniz “uzaktan çalışma
imkanını” sağlamaya ikna olduğunda dahi bunun sizin için “sonun başlangıcı”
olmaması için önünüzde bazı sınavlar var.

Öncelikle bunları nasıl aşabileceğimize bakmak için “reverse engineering”
yaparak olayı tersten ele almamız, işyerinden çalışmanın avantajlarını SWOT’a
tabi tutup bunu “uzaktan çalışma şartlarımız”la dengelememiz gerekmekte. İşte
başlıyoruz:

**İşyerinde çalışma**

- Ofiste olmanız gereken saat genellikle belirlidir.
- Etrafınızdaki herkes “mesaide”dir ve çalışmaktadır.
- Tüm çalışma ortamı tek bir amaç için tasarlanmıştır “çalışmak”.
- Çevrenizde farklı bir iş yapmaya başladığınızda, uzun süre ortadan
  kaybolduğunuzda sosyal olarak sizi ayıplayacak hatta sizi cezalandırabilecek
  iş arkadaşlarınız vardır.
- Çalışma arkadaşlarınızla yüzyüze olduğunuz için iletişimler daha empati dolu,
  daha sıcak ve daha samimi gerçekleşir.

**Uzaktan çalışma**

- Çalışma ve iş-dışı zamanınızı kolaylıkla karıştırabilir, çalışmanız gereken
  saatlerden veya kendi zamanınızdan ödün vermeye başlayabilirsiniz. Örneğin
  aynı anda hem çalışıp hem başka bir şeyler yapmaya çalışırsanız (ev işi,
  televizyon izlemek, ortamda bulunan veya internetten arkadaşlarla sohbet
  etmek) muhtemelen ikisini de başaramayacak, toplamda bu durumdan zararlı
  çıkacaksınız.
- Tek başına olduğunuzdan “birden” çalışmaya başlamak oldukça zordur, gerektiği
  zamanda bilgisayar başında olsanız dahi “şu diziyi de izleyip öyle çalışmaya
  başlayayım” diyerek procrastination’a teslim olabilirsiniz.
- Evdeyseniz kendi yatağınız, rahat koltuğunuz, buzdolabınız, kahve makineniz,
  televizyonunuz, müzik setiniz, netflix aboneliğiniz sizin kendi kendinize
  kurduğunuz tuzaklardır. Verdikleri konfor ve rehavet sizin “düşük tempoda”
  çalışmanız, sürekli bölünmeniz anlamına gelebilir.
- Çalışma arkadaşlarınız ve müşterileriniz ile yazılı iletişim üzerinden
  haberleşirsiniz ve bu özellikle işler kötüye gitmeye başladığında iki tarafın
  da birbirini gözlemleyemediği, göz teması kuramadığı bir ortamda alabildiğine
  sert üsluplar içeren e-mailler, uyarılar ve hatta suçlamalara dönüşmeye
  oldukça meğillidir.
- Düşük olasılık gibi görünse de “işinizden” dolayı para kazandığınızı siz veya
  çevreniz unutabilir. İnsanlar sizi çalışmıyormuşsunuz gibi değerlendirebilir,
  işinize ayırmanız gereken zamanı koruyamayabilirsiniz.

#### Çözümler

İş ortamının bize sağladığı avantajları ve uzaktan çalışmaya dair olası
tehditlerimizi analiz ettiğimize göre şimdi aradaki farkı nasıl
kapatabileceğimiz üzerine kafa yormaya başlayabiliriz.

Öncelikle yapmanız gerekenlerin bir listesini oluşturalım:

- Kişisel motivasyon ve disiplin sağlamalısınız.
- Çalışırken odaklanmalı, zamanı boşa harcamamalı, iş takibi yapabilmelisiniz.
- İş ve özel zamanınızı korumalısınız.
- Sosyal olarak çevrenizi çalıştığınıza ve meşgul olduğunuza ikna etmelisiniz.
- İş arkadaşlarınız ve müşterilerinizle iletişimi canlı ve pozitif tutmalısınız.
- İş yapmaktan kazancı olan bir profesyonel olduğunuzu asla unutmamalısınız.

Peki bunları nasıl gerçekleştireceğiz, işte başlıklar halinde benim edindiğim
bazı prensipler ve yardımcılar:

**Organize Olmak**

Mesaimizi bitirirken bir sonraki çalışmamızın ne zaman başlayacağını ve o
“oturum”da neler yapacağımızı ve ne kadar çalışacağımızı önceden planlamamız
gerekiyor.

Organize olduğumuzdan, bir sonraki çalışmaya başlayacağımız zamanı da biliyoruz.
Bu sayede iyi bir çalışma geçirmek için ön hazırlıklar yapabilecek konumdayız.
Bu da bizi bir sonraki maddeye hazırlıyor.

**İyi Dinlenmek ve Çalışma Öncesi Zinde Olmak**

Çalışırken iyi hissetmek önemli bir etken. Bitkin bir halde çalışmak, o mesai
içerisinde istediklerimizin hiçbirini gerçekleştiremeden çalışmayı sonlandırmak
olmak maalesef ki o gün çalışmamış olmakla eşdeğer. Bu nedenle,

- Gerekirse erken yatmak ve sağlıklı bir uyku uyumak,
- Alkol veya sakinleştirici ilaçlar gibi düşünce hızını veya metabolizmamızı
  değişikliğe uğratan etkenlerin kullanımında düzenlemeye gitmek,
- Bol bol oksijen almak,
- Gürültüden uzak durmak,
- Spor veya yürüyüş yapmak,

zinde hissetmenin önemli anahtarları oluyor.

**Mekan değiştirmek**

“Evden çalışmak”, uzaktan çalışmanın ikinci safhası olarak değerlendirilebilir.
İlk etapta kendinizi iyi disiplin edemediyseniz “evden çalışmak” değil “uzaktan
çalışmak” üzerine yoğunlaşabilirsiniz.

Günümüzde coworking space’ler, Starbucks şubeleri, bazı AVM’lerin avluları hem
rahat bir ortam, hem internet hem de elektrik sağlayarak sizin mesai saatlerinde
zaman geçirebileceğiniz bir ortam sağlayabiliyorlar. Ev yerine bu tarz
mekanlarda olmak, çevrenizde insanların kendi halinde olduğu, sizin de orada
bulunmanızın bir amacı olduğu durumunu oluşturduğu için motive edici olabiliyor.

Bu motivasyonu evde de imkanınız varsa ayrı bir çalışma odası oluşturarak ve
çalışma saatlerinde oturma odasına uğramayarak oluşturabilirsiniz. Tabii ki yine
kendi disiplininizi henüz sağlayamadıysanız o oda içerisinde film izlemeyi,
telefon görüşmesi yapmayı, dikkat dağıtıcı şeyleri kendinize yakın tutmayı
yasaklamak iyi bir başlangıç olacaktır.

**Zamanı takip etmek**

İster
[(10+2)\*5 Procrastination Hack](http://www.43folders.com/2005/10/11/procrastination-hack-1025)
veya [Pomodoro Technique](http://pomodorotechnique.com/) gibi teknikler, ister
[RescueTime](https://www.rescuetime.com/) gibi araçlar kullanın amacınız iş ve
özel zamanı birbirinden ayırmak olmalı. Araçlar en başta sizin dikkat
dağınıklığınızı engelleyip verimli çalışmanızı, gerektiği kadar sizi dinlenip
zaman kavramını daha da özümsemeniz konusunda yararlı oluyor.

Böylece zaman içerisinde işlere daha net zaman koyabilir, ne kadar çalışmanız
gerektiğini daha net kestirebiliyor oluyorsunuz.

**Mümkün olduğunca fazla toplantı ve iletişim**

İş arkadaşları ve müşteriler her zaman işimizin bir parçası ve biz temelde
ürettiğimiz “yazılım çözümleri”nde onlarla birlikte aynı cephede “bilgisayara
isteğimizi anlatmaya” çalışıyoruz. Bu noktada bizim bireysel olarak bilgisayarla
iletişimimizin son durumunu cephe arkadaşlarımızla paylaşabiliyor olmak,
gerçekleştirdiğimiz işin hesap verilebilirliği açısından büyük önem arz ediyor.

Bu noktada birçok kişi “yahu ne gerek var paso toplantıya, skype’dan görüşürüz
işte gerekirse” görüşünü savunacak olsa da Agile Manifestosunun da önerdiği gibi
işimizin odağında insan olduğunu unutmamak ve sıcak iletişimin bizi hem üzerinde
uğraştığımız projeye hem de çalışmaya yönelik motive edeceğini bilmek gerekiyor.
Amacını aşmayan, iletişimi güçlendiren her toplantı ve bir araya gelme
organizasyonu sizi ve işin içine dahil olan herkesi projeye sıkı sıkı
bağlayacaktır. Yazılı iletişime önem veriyorsanız dahi bir kahve partisi verin,
geliştirirken yaşadığınız zorlukları paylaşın yeterli olur.

**Rapor Yazmak**

Kimseyle paylaşmayacak dahi olsanız o hafta hangi işler için çalışmanın başına
oturduğunuz ve neleri tamamlayıp çalışma ortamından ayrıldığınızın bir raporunu
oluşturun. Bunun için Trello tarzında Kanban boardlar da kullanabilirsiniz,
stickerlar da not defteri de…

Yine de iş arkadaşlarınız istemese dahi bu raporları onlarla paylaşmanın
iletişimi güçlendireceğini de eklemek gerekiyor.

Benim deneyimlerim genel itibariyle bu şekilde. Yazıda mümkün olduğunca farklı
konuları aynı başlıkların altında toplamaya çalıştım. Fakat buna itirazlar
gelebilir veya ben fikrimi değiştirebilirim, bu nedenle yazıyı geliştirmek adına
daha farklı zamanlarda güncellemelerde bulunabilirim.

Firmalar gün geçtikçe daha fazla uzaktan çalışma modeline sıcak bakmaya
başlıyorlar. Ben de deneyimlerimi aktararak umarım bu dönüşümde ufak da olsa
soruları yanıtlayarak bir katkıda bulunabilmişimdir.
