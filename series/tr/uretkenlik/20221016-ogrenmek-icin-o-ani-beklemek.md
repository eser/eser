# Öğrenmek için “o anı” beklemek

Çokça kez “yeni başlayan ve başlamak isteyenler” için içerik üretmediğim için
eleştirildiğim, hatta konferanslara uygun bulunmadığım (ileri seviye konular
seçiyormuşum) oldu. Ben her zaman kendim üretirken mutlu olduğum içerikler,
konulara odaklandım.

Bugün Murat Demirci ile konuşurken, bu konu hakkında yazmak istediğimi fark
ettim. Ve sanırım ilk kez “yeni başlayacak olanlara” naçizane görüşlerimi ifade
edebileceğim bir konuyu ele alacağım.

---

20’li yaşlarımın 8-9 yılı üniversitelerde geçti. Üniversiteye girmeden önce
alaylı olmuş, yazılım dillerine hakim biri olarak, bu süre içerisinde neredeyse
her yıl şöyle bir döngü yaşadım:

Yazılım geliştirme gereksinimi olan derslere katılan, ancak programlama
bilgileri sınırlı olan birçok arkadaşım da dönem başlangıçlarında “Eser ne olur
bu dönem çalışalım, ben öğrenmek istiyorum artık” diyerek kendilerince “benim
sponsorluğumu” almış olsalar da, ancak kritik sınavların önceki gününe kadar hiç
aramaz sormazlardı.

Sınavdan önceki gece ise ev arkadaşlarımın hoş görüsüne sığınarak evde 9-10 kişi
ders çalışırdık. Ben içimden iflah olmaz bir idealistlikle “neyse, en azından
midterm/vize’de iyi not alamayacak olsalar da finallere yetişirler” derken; bir
süre sonra tüm yarı dönemin müfredatını bir gecede odaklanıp çözmeye çalışan
arkadaşlarım sanki onlara ben zorla bir şeyler öğretmeye çalışıyormuşçasına bir
tavra bürünüp; neredeyse hep bir ağızdan “yaw şimdi aslında yarın hoca ne sorar
onlara kafa yorsak... o soruları ezberlesek olmuyor mu? bunları sonra da
öğreniriz” diyiverirlerdi.

Bildiğim kadarıyla hiçbiri hayatına “yazılım geliştirici” olarak devam etmiyor
bugün.

---

Bir yandan da benim hikayem şu şekilde gelişti:

Yazılım geliştirmeye bilgisayarla bir şeyler yapabilmek için başladım. Önce
BASIC, Pascal, C öğrendim. Sonra Visual Basic, Delphi. Photoshop, Corel Draw ve
Flash öğrenerek önce grafikerliğe soyundum. Sonra arkadaşlarımın ısrarıyla
HTML/CSS ile web sitesi yapmayı da portföyüme kattıktan sonra oyunlara modlar
yapmaya başladım. Oyun camiasından tanıştığım birisi (Khan-F) bana ASP öğretti,
JavaScript’i kendim öğrendim. Sonra daha yetenekli ve daha yaygın diye PHP’e
geçmem gerekti.

Para kazanmam lazım dedikten sonra ise PHP ile başladığım işler Python, C#
sonrasında DevOps pratikleri, ondan sonra yöneticilik vasıfları, ürün geliştirme
bakış açıları, Agility ve Software Craftsmanship derken bugünlere öğrene öğrene
ve proje yapa yapa geldim.

---

Herkesin öğrenme, öğrendiğini özümseme yöntemleri farklıdır. Yukarıda kendi
hikayemi yazmış olmam lütfen “herkes böyle yapsın” gibi algılanmasın. Geleceğim
nokta bu değil. Bu yazıda bahsedeceğim ve eleştireceğim nokta “öğrenmeyi bekleme
durumu” olacak.

Toplulukta ve yaptığımız sunumlarda “nasıl başlayabiliriz” sorusu çokça kez
herkese soruluyor. Bunun artık kemikleşmiş, hatta kendisinin komedisi haline
gelmiş bazı şablon yanıtları bile var: “İngilizce ile başla” gibi.

Ancak bu soruyu bugün bana, yarın başka birine, ertesi gün başka birine
soranların motivasyonu daha çok yukarıda bahsettiğim “yarınki sınavı geçecek
kadar konuya zaman ayırmak isteyen” arkadaşlarımla benzeşiyor. “Öyle bir kilit
yanıt alayım ki, hem çok basit olsun hem de yapınca yazılım öğrenmiş olayım”
gibi.

Maalesef bunun bir süreç olduğunu, gün gün gelişme kaydedileceğini, nasıl hiç
vücut geliştirmeyle ilgilenmemiş birinin bir günde muhteşem kaslı bir vücuda
sahip olamayacağı, eline hiç gitar almamış birinin bir günde herhangi bir
şarkıyı çalabilir hale gelemeyeceği gibi kabullenmek gerekiyor.

Kapak resmini “göklerden gelen İsa Peygamber” koyma nedenim de, “bir gün gelecek
kurtarıcıyı bekleme” davranışına yaptığım vurgu aslında.

Bugün “bekleme” konumunda olan hiçkimse, birden bir aydınlanma yaşamayacak ve
birden tüm yazılım külliyatını anlamıyorken anlayabilir hale gelmeyecek
maalesef. O nedenle efor gerektirmeden, işin “yarın birden her şeyi çözeceğiniz”
bir yanıtı varmış gibi bir çözümü varmışçasına “kolayını” aramayı bırakıp
öğrenmeye başlamak gerekiyor.

Öğrenmeye başlamak da biraz “ellerini kirletmek”ten geçiyor. Uzaktan izleyerek
değil, örneğin bir takım projeleri alıp bozsalar bile bazı denemelerde bulunan
arkadaşlar oluyor. Onları çok takdir ediyorum.

Örnek vereceğim, “[açık kaynak](https://acik-kaynak.org/)’ı açık kaynak
yapıyoruz” parolasıyla açık-kaynak.org’da arada
[GitHub üzerinde](https://github.com/acikkaynak/acikkaynak-website) bazı
maddeler açtık, birçok insan katkıda bulundu. Bazı noktalarda takılanlar da
Telegram’dan benimle iletişime geçip yardım istiyorlar. Elimden gelen yardımı
yapmaya çalışıyorum zamanım el verdiğince.

Projelerle başlamak isteyenler için kaynak bolca var, örneğin
[açık kaynak projeler](https://acik-kaynak.org/projects/) veya
[good first issue](https://goodfirstissue.dev/)’den bunlara da bakabilirsiniz.

Hackathonlara katılanlar, YouTube’dan bir şeyleri izlerken bir yandan
öğrendiklerini taklit edip yeni bir şeyler yapmaya çalışanlar, kitaplardan
okuyup kavramsal olarak konuları özümseyip sonra onu yazılıma dökmeye
çalışanlar, v.b. hep kendi yöntemlerince bir şeyleri “ellerini kirleterek”
yapmaya çalışıyor.

Ellerini kirletenler her gün birer adım atıp 3 ayda 5km yol yaparken,
ışınlanabileceğini düşünenler ve ışınlanmayı bekleyenler maalesef yol gidememiş
olacak.

O nedenle benim naçizane görüşüm, “hiç gelmeyecek ilham’ı” ya da “motivasyon
konuşmasını” beklemeyi bırakıp artık bir şeyleri öğrenme yolunda “ellerini
kirletmeye” başlamak olacak.
