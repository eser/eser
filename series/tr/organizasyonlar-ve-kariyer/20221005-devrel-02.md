# DevRel (Developer Relations) Yolculuğum: DevRel Director Olmak (2/2)

Yazının öncülü olan
[DevRel (Developer Relations) Yolculuğum: Nasıl başladım?](./20221004-devrel-01.md)’ı
bu yazıdan önce okumanızı tavsiye ederim.

Ayrıca önceden iliştirmem gereken bir diğer not; bu yazı serisinde mümkün
olduğunca herhangi bir firmanın iç dinamiklerini açık etmeyeceğim. O nedenle bu
kısım en fazla herhangi bir iş mülakatında geçmiş tecrübe olarak duyabileceğiniz
kadar özet olacak.

## DevRel Nedir?

DevRel, şemsiyesinin altına birçok farklı disiplini alan çatı bir terim olduğu
için tek bir işlev tanımlamak yerine şemsiye altında gerçekleşen faaliyetlerle
tanımlamanın daha doğru olduğu bir disiplindir.

Ama illa bir tanım gerekiyorsa; “DevRel, bir organizasyonun ve geliştiricilerin
karşılıklı faydalarına hizmet etmesi için, strateji ve taktikler hazırlayan
organizasyon işlevidir” diyebiliriz.

Kavramsal ifadeler yeterince akıl karıştırdıysa, bu noktada bir es verip konuyu
örnekleyerek anlatmak isterim. “Halkla ilişkiler” nasıl “müşteri
memnuniyeti”nden tutalım “kriz yönetimine” kadar içine birçok işlevi
alabiliyorsa; “Geliştiricilerle ilişkiler” anlamına gelen “DevRel” de benzer bir
şekilde oldukça kapsayıcı bir terim.

Şunları tanımlamak gerekiyor:

- DevRel hangi kurum çatısı altında faaliyet gösteriyor?
- Bu kurum geliştiriciler ile nasıl bir ilişki içerisinde?
- Bu kurumun geliştiricilerle ortak paylaştığı alanlarda nasıl stratejileri ve
  hedefleri bulunuyor?

Dolayısıyla bugün AWS, Google, Microsoft v.b. firmaların DevRel’leri son
kullanıcıları geliştiriciler olan ürünlerin, platformların ve araçların
pazarlamalarında da etkin rol oynarken; bazı DevRel’lerin ne yaptığı konusunda
hiçbir fikriniz olmayabilir.

## Getir’de DevRel ne yapıyor? Ben ne yaptım?

Getir’de benim pozisyonum “DevRel Director” idi. Bu CTO’ya rapor eden bir
yönetici pozisyonu olarak tasarlandı. Daha önce emsali olmayan bir tanım ile
başladığımız için önce kitleyi ve hedefleri belirleyip konuştuk.

O günkü hedef geliştirici kitlesi içeride yer alması planlanan, global ölçekte
1000 kişiyi bulması düşünülen teknoloji departmanındaki ve teknoloji
departmanına katılmasını isteyebileceğimiz potansiyel insanlardı. Hızlı scale-up
etmiş, iletişim dili ingilizce olan, 4 farklı tech-hub’ı olan, global bir
teknoloji departmanında;

- Çalışan deneyimini arttırmak,
- İnsanların firmanın mühendislik kültürünü tanımasını ve bu kültürün bir
  parçası olması istemesini sağlamak,
- İyi mühendislik pratiklerinin benimsenmesini, konuşulmasını ve adaptasyonunu
  sağlamak,
- Çalışanların potansiyelini gerçekleştirebilmesini sağlayabilecek alanlar
  tanımlamak,
- Yöneticilere ve diğer departmanlara mühendislik kitlesi ile ilgili
  insight/içgörüler paylaşmak,

gibi stratejik hedefler bulunuyordu. Bu hedeflere de Technical Writer’dan
tutalım, Community Manager’a, hatta Open Source Developer’a uzanan çeşitli bir
şapkaların bulunduğu bir takım kurarak ilerlenilebilecek bir yol haritası
çıkartarak koşacaktık.

Kısacası DevRel Director tek tabanca “DevRel” olmak için değil, aslında firma
çatısı altında bir Developer Relations perspektifi kazandırmak ve stratejiler
belirlemek, bunu da birden fazla DevRel pozisyonuyla yapmak gibi konumlanmıştı.

10 aylık süre içerisinde sağlanan çalışmalardan açık olarak yazabileceklerimden
bazıları:

- 3 bootcamp tamamlandı, 14 kişi ekibe kazandırıldı
- Dış etkinliklerde konuşmalar yapıldı
- May 4th Star Wars günü kutlanmaya başlandı
- Getir Tech Talks ismiyle teknik konuşmaların olduğu bir etkinlik serisi
  başladı
- Hiring süreçleri ile ilgili iyileştirmeler üzerine çalışıldı
- Onboarding süreçleri ile ilgili iyileştirmeler üzerine çalışıldı
- Teknoloji departmanındaki roller için “gözlem-tabanlı” kariyer yolları
  oluşturuldu
- Uzun süre aynı görevde kalan kişiler için Internal Mobility Policy düzenlendi
- Teknoloji-Data-Product ekiplerinin squadlardan beklentilerini netleştirmek
  üzere “Maturity Matrix” çalışması ele alındı

Bu süreç içinde DevRel’liğin yanı sıra Agile Office’ın da sorumluluğunu alarak
ilerlediğim, çok şey öğrendiğim ve özveriyle çalıştığım keyifli bir süreç
geçirdim. Aynı süreç içerisinde firmanın decacorn olması gibi göğsümüzü kabartan
gelişmeler de yaşadık, pandemideki yasal kısıtlamalar nedeniyle ofise
gidemediğimiz de oldu.

## Bundan sonra nasıl ilerliyorum?

Yazının önceki bölümünde DevRel’in nereyse her kurumda olması gereken bir
“bakış” olduğunu savunduğumu, bu perspektifi de zaten birfiil mühendislik
yöneticisi kimliğim ile oluşturup daha sonra konsantre bir danışmanlığa
evirdiğimi anlatmıştım.

Ekim 2022 itibariyle artık Getir’den ayrılmış bulunuyorum. Ama bundan sonra
DevRel Director görevinde olmamam DevRel disiplinine yaptığım yatırımı yok
etmediği gibi; bu alanda halen bir şeyler üretmeme engel de değil.

Bu ay itibariyle direkt CTO ünvanıyla mühendislik yönetimine geri döndüğüm ancak
DevRel alanındaki biriktirdiğim know-how’ı yine işime yansıttığım bir düzende
ilerleyeceğim.

Aynı zamanda burada anlattıklarımı belki
[YouTube Yayınlarımda](https://eser.live) tekrar ele alabilirim.

Sağlıcakla kalın,
