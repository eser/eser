# Shu Ha Ri, Empiricism, Kaizen, Inspect & Adapt: Disiplin Öğrenme Yolculuğumuz

Başlıklarda bir “yolculuğumuz” teması tutturdum gidiyorum, farkındayım. Çünkü
“süreç” kelimesinin “katlanılması gereken bir dönem” gibi bir alt okuması,
yolculuk kelimesinin ise içinde öğrenimi ve benimsemeyi barındırdığını
düşünüyorum. Bu nedenle bu dönem yolculuk kelimesini çokça kullanmış olabilirim.

Her ne kadar bana Twitter’da rastlayanlar bilfiil kod yazdığımı düşünüyor
olsalar da, son 10 yıldır profesyonel olarak yazılımın daha çok “soft skill”i
yüksek taraflarında çalışıyorum. Bunu yaparken de mevcut yazılım
organizasyonlarını, ekiplerini bir başlangıç noktasından hedeflenen “daha olgun”
bir noktaya taşımak için belirli stratejik / taktik müdahalelerde bulunmam
gerekebiliyor.

“Durumsal liderlik”i içselleştirdiyseniz, bu müdahalelerin ekibin yapısı, takım
kimliği, farkındalığı v.b. etkenlere göre değişkenlik arz edebileceğini; “dünden
daha iyi” bir noktaya giderken bazen otokratik, bazen demokratik, bazen laissez
faire karar alan bir liderlik sergilemeniz gerektiğini bilirsiniz. Ben de bu
hareket tarzını benimsiyorum.

Ancak “karar alma” bazen işin “en basit” noktası olabiliyor. Bu nedenle bu
yazının odak noktası daha çok “kararı uygulamak”la ilgili olacak.

---

Medyanın ağzına sakız ettiği Z jenerasyonu, benim de mensup olduğum öncül’ü
millenial jenerasyonuna göre birkaç farklı davranış kümesine sahip -ki bu doğal
bir durum-.

“Benim naçizane deneyimlerimce” millenial’lar kendi öğrenme yolculuklarında
kendi öncüllerinden devraldıkları “usta’yı izlemek” veya kaynak yoksunluğunda
son çare olarak “inspect & adapt” (gözlemle ve adapte ol) yaklaşımlarına daha
yatkınken, Z jenerasyonunda fikirlerle zaman kaybetmeden önce o fikirlerin işe
yarayacağına dair “kuşkucu” bir yaklaşım benimseniyor. Elbette tam tersi şekilde
milleniallar içinde kuşkucular, Z jenerasyonu içinde takipçiler de var, ancak
ben gözlemlerim temelinde çoğunluğun davranışını ele alıyorum.

Bu kuşkucu tutumla karşılaştığımızda, “tatmin” etmek için iyi bir hitabet,
örnekler ve rasyonelite sunmak neredeyse şart. Ancak takdir edersiniz ki, bunun
için her zaman “zaman bulmak” büyük bir sorun ve zaman olsa dahi “operasyonel”
konuların sürekliliği gerekirken antik yunan dönemi filozofları gibi
argümanlarla uzun uzun tartışmak pek pragmatik/yararcı olmuyor.

---

Karşımızdaki sınav bu olduğunda; scrum çerçevesi, kuşkuculuğun kanıt-tabanlı
yapısını kucaklayarak empiricism/deneyselcilik-tecrübecilik’i öne sürüyor. Ve
özetle diyor ki; dene, bir şeyler yanlış gidiyorsa yeni bir şey denersin. Yani
kaizen’den aldığı esinlenme ile bizi bir “inspect & adapt” yöntemine sürüklüyor.
İşin çok felsefesine girmek istemesem de, “bilemeyeceğin” bir kavrama karşı
belirsizliği yok etmenin en iyi silahın “bilinmezliği ortadan kaldırmanın”
olduğu düşüncesi oldukça baskın Scrum’da. Ve ben de bunu günlük hayatımda bir
ilke olarak kullanıyorum. Ancak “bir şey öğrenme yolculuğu”nda bu prensip bence
biraz eksik kalıyor.

Naçizane, empiricism’in uzun soluklu bir öğrenme yolculuğunda mindset/düşünce
yapısı olarak bizi yanlış yönlendirebileceğini düşünüyorum. Nedeni ise şu:
empiricism’de “deney süresi”ne dair bir yönlendirmeye ulaşamıyoruz. Elbette bu
yaklaşımın bir zaafı değil, yalnızca bana “öğrenmeye” uygulamaya uygun
olmadığını düşündürüyor. Örneklendireyim: hiçbir müzik bilginizin olmadığını
varsayalım, elinize gitar’ı aldıktan sonra gitar’ın sizin çalmanız için uygun
bir enstrüman olmadığı yargısına ne zaman varabilirsiniz?

---

Bu noktada yine uzak doğudan ithal “Shu Ha Ri”den bahsetmenin sırası geldi.
Kapak fotoğrafında biraz ipucunu verdiğim üzere Shu Ha Ri’nin Aikido gibi savaş
sanatları ile bir bağlantısı var. Bizler için bir disiplini ustasından öğrenip
ustalaşma yolculuğunu tanımlar.

**Shu**: Usta’nın sana öğrettiklerini değiştirmeden uygula\
**Ha**: Uyguladıklarının arkasındaki fikri ve felsefeyi anlamaya ve
içelleştirmeye çalış\
**Ri**: Ezbere yaptıklarından kurtul, ilgili fikir ve felsefe çerçevesinde kendi
yolunu bul

Ben elbette bunu çekip çıkarmış bir sektör dahisi değilim, Alistair Cockburn ve
Martin Fowler gibi isimlerden beslenerek sizlere bu yazıyı ulaştırabiliyorum.

Ancak tabii bunun üzerine koyabileceğim kendi deneyimlerim de var. Yukarıda
bahsettiğim gibi “dünden daha iyi bir noktaya ulaşma” hedefiyle yola çıkılan
ekiplerde, kuşkucuların her zaman “bu bizde çalışmaz”, “biz bunu denedik
olmadı”, “ya bunu eleştiren şöyle şöyle bir blog yazısı var”, “kural koymak
otonomiyi öldürüyor” v.b. argümanlarla çokça baştan “yapmayalım” mindset/düşünce
yapısı içinde olması durumunu yaşadım.

Bilhassa sektörde “best practice” olarak benimsenen konuların neden “genelde
başarılı” olup sanki diğer ekiplerin “özel durumları” yokmuşçasına yalnızca o
ekip için “özel durumlar nedeniyle uygulanamayacağı” fikrinin çok geçersiz
olması bir yana dursun; “peki bu yöntemi kullanmayalım, ama bir yöntem
kullanmalıyız değil mi? yerine ne kullanalım?” sorusunun da yanıtsız kaldığını,
dolayısıyla kuşkucuların aslında “literatüre hakim olmadan” peşinen olumsuz
yaklaştığı maalesef genel-geçer bir durum.

Başka bir örnek de; kavramları kendi silahıyla vurduğunu düşünen kimselerden
gelsin. Yazılım alanında senior seviyede olsalar da çok arkadaşımdan “madem
Scrum otonom takımlar destekliyor o zaman neden daily yapmak zorundayız” gibi
sorular çok aldım. Her seferinde “aslında zorunda değilsin ama bunu tartacak ve
doğaçlayacak olgunlukta bir ekipten mi bahsediyoruz?...” gibi sorgulamalara
girsem de kendi bildiklerini okuduklarını; insanların genelde merdivenleri adım
adım çıkmak yerine 5-6 basamak birden çıkmaya çalışırken kayıp düştüklerine
şahit oldum.

Peki Shu Ha Ri felsefi olarak ne diyor?

Aslında diyor ki: “sürecin mantığını yargılamayı” ve “sonuç çıkacak mı diye
kaygılanmayı” geride bırak, beyninin şalterini indir. Önündeki kuralları büyük
bir disiplin ile uygula. Ardından disiplinin hayatına getirdiği iyi ve kötü
deneyimleri gözlemle.

Bu deneyimleri yaşamanı sağlayan yöntemler aslında bu kuralların en başında neyi
sağlamak, ve bir önceki çalışma pratiklerinde neyin eksik olduğunu da sana
gösterecek. Hali hazırda hayatında olmayan bir etken için önceden hesaplama
yapmak çok da mümkün değil.

Ancak uyguladığın disiplini tam anlamıyla yapabilir ve sonuçlarını toplayabilir
hale geldiğinde artık kuralları yıkmaya hazır olursun...

Yine gitar örneğine geri dönmemiz gerekirse, parmak egzersizlerini yapmadan,
enstrümanı nasıl tutman gerektiğini bilmeden, doğru akorları basmadan kalkıp
diğer virtüözlerden farklılaşacak bir “keşif”te bulunman hiç olası değil...

---

90’larda büyüyen neslin “ustaya” daha fazla saygı duyması, ancak cep
telefonlarının icadıyla hızlanan yaşamımız, hayat kaygılarımız, internet’in
yaygın kullanımı bilginin kişilerin tekelinde olmaması gibi etkenlerin tümü
toplanarak bize ve bizden sonraki nesillere “aceleci” bir dünyayı empoze etti.
Bu nedenle “Shu Ha Ri”nin önerdiği ustalaşma yolu ne kadar benimsenir bilmiyorum
ama pratikleri içselleştirmek konusunda bildiğim en doğru mindset/düşünce
yapısı.

Kalın sağlıcakla,
