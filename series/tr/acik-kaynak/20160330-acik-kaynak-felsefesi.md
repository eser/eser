# Açık Kaynak Felsefesi

Sektöre yabancı olmayan herkesin bildiği fakat ara sıra sınırlarını belirtmek
adına tanımını düzgün yapmak ve yapılan tanıma referans verilmesi gereken bir
konu “açık kaynak”.

Tanımlara girmeden hemen şunu söylemem gerekiyor ki, “açık kaynak”, “özgür
yazılım” ve “kaynağı açık” kavramlarının anlamları ve kullanışları üzerinde
ortak bir uzlaşıya ulaşılabilmiş değil. Birçok kaynak bu ifadeleri eş anlamlı
kullanırken, işin detaylarında bu iki kavramından birbirinden ayrıştığını
savunanlar da mevcut.

Ben arada farklılıkların olduğunu düşünen gruba giren biri olarak, hem bu fikir
ayrılığının nedenlerini de elimden geldiğince açıklamaya hem de diğer
yazılarımda da olduğu gibi daha çok kendi bakış açımla bu kavramları yorumlamaya
çalışacağım.

### Kaynak

Sektörümüzde en çok kullanım alanı yazılımlar olsa dahi, herhangi bir çalışmayı
tekrar üretebilmemizi sağlayan her türlü materyale (döküman, veri, v.s.) kaynak
ismi verebiliriz. Microsoft Word dökümanından, bir programın kaynak koduna kadar
birçok şeyi kaynak olarak nitelendirebiliriz.

### Kaynağı Açık

Bir çalışmanın kaynağı kısmen veya tümüyle “herkes tarafından” erişilebilir ve
incelenebilir durumda ise o ürün için “kaynağı açılmış” diyebiliriz.

### Açık Kaynak

Her açık kaynak çalışmanın kaynağı aynı zamanda açıktır. Fark kelimelerin
yerlerini değiştirince değil,
[“açık kaynak”’ın Açık Kaynak İnisiyatifi tarafından yapılmış tanımı](https://opensource.org/definition/)nda
yatıyor.

“Kaynağı Açık” tanımına ek olarak, çalışmanın kaynağı “herkes tarafından”
değiştirilebilir ve tekrar dağıtılabilir durumda ise onun “açık kaynak”
olduğundan bahsedebiliriz.

Açık kaynak geliştirme ve kontrol gibi süreçlere “kaynak” olabilecek herkesi
dahil etmeyi hedefler. Bu sayede ortaya çıkan çalışma başka bir çalışmanın bir
parçası olabilir, birileri tarafından incelenerek hataları tespit edilebilir
veya yine birileri tarafından geliştirilerek daha da olgun bir hal alabilir.

### Özgür Yazılım

Her özgür yazılım aynı zamanda açık kaynaktır. Fakat özgür yazılım bundan çok
daha fazlasıdır. Çünkü özgür yazılımlar sahipliği reddeden bir politik anlayışın
ürünüdür. Dolayısıyla herhangi birinin veya birilerinin kontrolü altında
bulunmayan özgür yazılımların üzerinde yapılan değişiklikler de mutlaka herkesin
erişebileceği şekilde yayınlanmalı ve özgür yazılım olmayan başka bir programın
(hatta GNU Public License v3’e göre donanımın da) işlevsel bir parçası olarak
kullanılmamalıdır.

Özgür yazılımın olmazsa olmazları daha doğrusu “özgürlükleri” şöyle
alıntılayabiliriz:

- Herhangi bir amaç için yazılımı çalıştırma özgürlüğü (0 numaralı özgürlük).
- Her ne istiyorsanız onu yaptırmak için programın nasıl çalıştığını ögrenmek ve
  onu değiştirme özgürlüğü (1 numaralı özgürlük). Yazılımın kaynak koduna
  ulaşmak, bu iş için önkoşuldur.
- Kopyaları dağıtma özgürlüğü. Böylece komşunuza yardım edebilirsiniz (2
  numaralı özgürlük).
- Tüm toplumun yarar sağlayabileceği şekilde programı geliştirme ve
  geliştirdiklerinizi (ve genel olarak değiştirilmiş sürümlerini) yayınlama
  özgürlüğü (3 numaralı özgürlük). Kaynak koduna erişmek, bunun için bir
  önkoşuldur.

Kaynak: [GNU](https://www.gnu.org/philosophy/free-sw.tr.html)

Konuyla ilgili daha fazla detay için, hayatını özgür yazılıma adamış
[Richard Stallman’ın açık kaynak ve özgür yazılımın farklılıklarına değindiği yazısı](http://www.gnu.org/philosophy/open-source-misses-the-point.en.html)nı
okuyarak detaylara inebilirsiniz.

Son olarak konu özgür yazılım olduğunda, şu motto akıllarda yer etmeli: “free as
in speech, not as in beer”.

### Lisanslar

Peki bir çalışmayı ne “kaynağı açık”, “açık kaynak” veya “özgür yazılım” yapar?
Cevap “lisans” ismi verdiğimiz, kaynağın sahibi tarafından oraya koyulmuş,
çalışmayı eline geçirene bir takım izinler veren veya sınırlar çizen bir belge.

Eğer çalışmanın sahibi hukuksal olarak duruma çok hakim biri olarak kendi özel
şartlarını koymadı ise karşılaşacağınız lisanslar çoğunlukla MIT, BSD, Apache,
GPL v.b. lisansları gibi herkesçe bilinen hazır bir şablonda olacaktır.

### Açık Kaynak neyi hedefler?

İşin son olarak felsefesinden bahsetmek gerekirse, açık kaynak şeffaflığın ve
paylaşımcılığın merkeziyetçilik/kapalılıktan çok daha yararlı ve verimli olduğu
düşüncesini savunur.

Açık kaynak “bilim” gibi ilerler, alanında uzman kişilerin ortaya attığı
çalışmalar çürütülerek/düzeltilerek/desteklenerek mükemmeli arama çabasında bir
veri oluştururlar.

Şu anda günlük kullandığımız veya yararlandığımız birçok yazılımın açık kaynak
dünyası tarafından geliştirdiğini göz önünde bulundurarak açık kaynağın başarılı
olduğunu söyleyebileceğimizi düşünüyorum.
