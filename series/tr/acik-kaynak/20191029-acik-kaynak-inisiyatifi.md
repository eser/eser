# Açık Kaynak İnisiyatifi

Konuya oldukça kişisel bir bakış açısından girip, daha sonra toparlayacağım.
Şimdiden girişteki uzun hikaye kısmı için kusuruma bakmayın :)

![](https://cdn.hashnode.com/res/hashnode/image/upload/v1659040683473/nb6DGQfNf.png)

### **Açık Kaynak Yolculuğum**

İstisnasız davet edildiğim her konuşmada ilk 2–3 dakikada kendimi tanıtırken
kullandığım bir cümledir, “açık kaynak ekolünden geliyorum”. Pek irdelemem,
detayına girmem ancak yalnızca bir cümle olsa dahi geçirmekte de fayda görürüm.
Bunun birçok nedeni var, ancak en kişisel olanından bahsedeyim; Kağıt üzerinde
kurumsal firmalarda çalışan bir beyaz yakalı çalışanım. Bu da yetmezmiş gibi
günlük mesaimde gerekmedikçe ellerimi çok az kirletiyorum. Dışarıdan yazılım
üretimi -istese de- şirketinin orta vadeli hedeflerinden _daha öte_ bir değere
dönüştüremeyen ve 5 yıl öncesine kadar açık kaynak bir koda güvenilemeyeceğinin
iddiasında olan biri gibi değerlendirilmem için tüm şartları sağlıyorum.

Oysa ki 90’ların ortasında BBS’ler döneminde yazılımla uğraşmaya başlamış ve
yazılım geliştirmeyi topluluktan öğrenmiş ve topluluğun yararını çokça görmüş
biri olarak işin “sosyal” boyutunu atlamak ve kocaman bir yazılım ekosistemini
tek taraflı kullanmak benim için bir seçenek dahi olamazdı. (bkz:
[90’larda programlama öğrenmek](../yazilim-araclari/20160221-90larda-programlama-ogrenmek.md)
yazım)

Disket/CD değişimleri, internette kişisel web sitelerinde yayınladığımız kodlar,
phpclasses.org ve sourceforge maceralarımı hızlıca atlamam gerekirse; bugünkü
manada açık kaynak ekosistemine ilk katkımı 2011’de tanışıklığımın olmadığı, bir
çıkar ilişkisi beslemediğim insanların GitHub repository’lerine katkı yaparak
gerçekleştirdim.

O günden bu yana da yazılımla ilgili biriktirdiğim tüm bilgi ve deneyim
birikimimi -gündüz yapmış olduğum mesaiden komple bağımsız bir biçimde- kendi
kişisel zamanımdan arttırarak açık kaynak gönüllüsü olarak çalışıyorum. Hızlıca
bir baktığımda GitHub’da “Repositories” bölümünde 189 projenin hesabıma tanımlı
olduğunu söylüyor, bunların yalnızca 27’si fork. Ve ben halen daha üretken
olabileceğimi, henüz elimde bir şey olmadığını düşünüyorum. Çünkü yaptığım ufak
tefek çalışmalarda bir bütünlük eksikliği var. Hepsinin bir amaca hizmet
etmesini amaçlıyorum.

Diğer taraftan genel bir dönüşüm olduğunun, “çok büyük katkısı olmayan” biri
olarak benim koyduğum tuğlaların bile nihayetinde kültürel anlamda bir işlevi
olacağından eminim. Çünkü en basitinden bir önceki paragrafın başında değindiğim
“açık kaynak projelerin kişisel zamandan arttırarak yapılan bir aktivite olması”
konusunda 5–6 yıl sonra bir şeyler daha farklı olursa, açık kaynak ekosistemine
dahil olan daha fazla kuruluş olursa, bunun bugünün açık kaynak gönüllülerinin
başarısı olduğundan emin olacağım.

### **github.com/acikkaynak**

Bu fikirlere sahip biri olarak yaklaşık 5 yıl önce github.com/acikkaynak
adresini yayına aldım ve çağrıda bulundum. Bugünkü acik-kaynak.org’nun “MVP”
hali olan bu çalışma, insanların bir GitHub repository’sine kendi projelerini
eklemesi ve dolayısıyla topluluğun geri kalanına da “benim de bir açık kaynak
çalışmam var, katkı sağlayabilirsiniz” mesajı bırakabilmesi anlamına geliyordu.

Elbette ihtiyaçlar ihtiyaçları doğruyor, hemen ardından bu eklenen projeleri
JSON formatına taşıdık ve projelerin listelendiği HTML otomatik oluşmaya
başladı. Bir sonraki adım ise artık acikkaynak.info (bugün artık bu adresi
kullanmıyoruz) adresini üzerinden insanların nasıl açık kaynak geliştirmeye
başlayabileceklerini anlatmak ve GitHub’da yer alan açık kaynak proje listesini
bir web sitesi arabirimi üzerinden görmelerini sağlamak oldu.

github.com/acikkaynak/acikkaynak adresi üzerinde 95 açık kaynak proje
listeleniyor. Ve yalnızca Slack üzerinden 391 açık kaynak yazılım geliştiriciye
ulaşıyoruz.

Daha iyi yapabileceğimiz şeyler vardı. Birçok kişi ile tanışma, muhabbet etme ve
projelerinde ufak tefek konulara yardım etme şansı buldum bu süreçte. Bazı
kimselerin projelerini fark edip pull request ile düzenlemeler yapma fırsatı
buldum. Ama birlikte bir proje planlandı veya açık kaynak yeni bir projenin
temelleri bu platformda atıldı mı? Maalesef hayır. Evet ama gördüğüm şu ki:
potansiyelimiz var.

### **acik-kaynak.org**

Bugün [acik-kaynak.org](https://acik-kaynak.org/) adresi üzerinden yeni bir
sürüm üzerinde çalışıyoruz. “Açık kaynak’ı açık kaynak yapıyoruz” diye
özetlediğim bir çalışma gerçekleşiyor.

Agah Gürer’in yaptığı tasarımı Figma’ya aktardık, şu anda herkes ulaşıp
görüntüleyebiliyor.
[Açık Kaynak 1.0 Yol Haritası](https://github.com/acikkaynak/acikkaynak-website/issues/30)
başlığından tüm geliştirme detaylarına ve aktif sprint hedeflerine
ulaşabiliyorsunuz. Okan Davut, Samet Aylak, Mehmet Ali Peker, Berat Bozkurt,
Tuğsan Ünlü, Numan Can İpekçi ve Kaan Gökdemir koda pull requestler aracılığı
ile katkıda bulundular. Arda Kılıçdağı, Emre Yılmaz, Hatice Edis, Emir
Karşıyakalı, Selçuk Ermaya, Selen Gora ve Samet Aydemir’in ise GitHub
Issue’larında izleri var. Aliyar Fırat sürüm planlamada ve tasarımda birçok
fikir getirdi.

Üstelik bu yazının yayınlandığı tarihten 1 hafta sonra da projeyi tamamlamak
gibi bir hedef var.

Ardından sürümlerle gideceğiz ve backlog’umuz şimdiden çok dolu. Bazı fikirler
uçuk kaçık olsa da;

- Açık Kaynak geliştirme hakkında 0’dan başlayan birini donanımlı hale getirecek
  bir içerik sağlayan,
- Kurumlar nasıl açık kaynağa geçiş yapabilir, bu konuda içerik sağlayan ve
  çözümler üreten,
- İnsanların GitHub hesapları ile girip erişime izni oldukları repoları
  işaretleyerek sisteme aktarabildikleri,
- Erişebildikleri repolar hakkında haber girebildikleri, -dolayısıyla başka
  kullanıcıların da gördüğü sosyal bir mecra haline geliyor-
- Sistemdeki projelerin künye sayfalarının olduğu, böylece insanların projeleri
  beğenip, sosyal medyada paylaşabildikleri,
- Sistemdeki kişilerin istatistik bilgilerinin yer aldığı,
- Teknolojilere, kategorilere hatta etiketlere göre aranabilen projeler
  sayfasına sahip,
- Sponsorluğu teşvik eden, sponsorların reklamını yapan,
- Projeler için girilen haberler, istatistikler ve yeni eklenen projelerle
  haftalık açık kaynak bülteni yayınlayan,

yeni sürümler için de yol haritaları oluşmaya başladı. Genel anlamda bu projenin
amacı Türkiye’deki ve Türkçe konuşan geliştiricilerin oluşturduğu açık kaynak
ekosisteminin lokomotifi olmak, insanları açık kaynak geliştirmeye motive etmek,
farkındalık yaratmak ve engelleri ortadan kaldırmak. Dolayısıyla ekosistem neye
ihtiyaç duyuyorsa o noktada görev almaya devam edeceğiz.

### **Diğer Açık Kaynak Projelerim**

Tekrar kendime dönecek olursam bugünlerde acik-kaynak.org’un geliştirmesine
odaklansam da diğer açık kaynak projelerime de dönem dönem ağırlık veriyorum.
Bunları daha önce tanıtacak fırsatım olmamış bu nedenle belli başlı olanlardan
bazıları hakkında yazarak bu eksiği kapatmak istiyorum.

Eğer ilgilenirseniz dilediğiniz projeye sizleri de katılımcı olarak
ekleyebilirim. Hatta telegram üzerinden benimle iletişime geçerseniz konuyu
projelendirir, ortak hedefler koyar ve projeler üzerinde birlikte çalışabiliriz.

[**darty**](https://github.com/eser/darty): (JavaScript) Darty en temel anlamda
bugünün modern web geliştiricisinin ihtiyaçlarını karşılayan bir geliştirme
aracı. TypeScript compiler, Jest ve webpack kullanarak sıfır konfigurasyon ile
SSR, Module Bundling, CSS Modules, Hot Reloading, Containerization ve TDD-Ready
Environment sağlıyor.

Belirli darty şablonları var, “darty-react-app”i örnek verelim: içerisinde react
ve semantic ui react ile birlikte geliyor. Vue, Svelte, v.b. şablonlar
oluşturmak için ortada hiçbir engel yok. Bu şablonlardan birini seçip “yarn
create darty-app react webapp” gibi bir komutla çalışmaya hazır bir tabanla
hemen başlayabiliyorsunuz. Create React App’a göre avantajları/dezavantajları
olan ancak olaya tamamiyle farklı yaklaşan bir araç darty.

[**evangelist**](https://github.com/eser/evangelist): (JavaScript) Fonksiyonel
programlamaya aşinaysanız ve compose, curry, decorate v.b. yapıları fazlaca
kullanıyorsanız tree-shaking uyumlu bu kütüphaneyi sevebilirsiniz. loadash gibi
komple bir alet çantası yerine inline edebileceğiniz sadelikte fonksiyonları
size sunuyor.

[**senior**](https://github.com/eser/senior): (JavaScript) ufak bir uygulamanız
var diyelim ve buna üçüncü parti uzantı (extension) desteği yazmak istiyorsanız.
bu proje npm paketleri aracılığı ile uygulamanızın uzantılarını
listeleyebileceğiniz, indirip kurabileceğiniz ve kaldırabileceğiniz bir arabirim
sunuyor.

[**consultant**](https://github.com/eser/consultant): (JavaScript) belirli bir
parametre diziniz var ama bu parametreleri ister bir JSON girdisinden, ister
komut satırından, isterseniz de kullanıcı ile iletişime geçip GUI üzerinden
almak istiyorsunuz. consultant sizin için bu girdi esnekliğini sağlamaya
çalışıyor.

[**maester**](https://github.com/eser/maester): (JavaScript) loglama ve
exception/error handling işlerini aynı potada eriten, hem node.js hem de
browser’da aynı kod tabanı ile çalışan bir kütüphane.

[**enthusiast**](https://github.com/eser/enthusiast): (JavaScript) fonksiyonel
yaklaşımları kullanan ancak kaynak olarak da streaming arabirimleri kullanan bir
kütüphane.

[**ponyfills**](https://github.com/eser/ponyfills): (JavaScript) çoklukla
kullanılan ancak tüm platformlarda desteklenmeyen belli başlı JavaScript
foksiyonlarının eğer varsa native halini kullanan, yoksa bunların çoğunlukla
mozilla developer network üzerinden alınan polyfill sürümlerini çalıştıran
kütüphane.

[**immunity**](https://github.com/eser/immunity): (JavaScript) immutable veri
yapılarını koruyarak array ve object gibi nesnelerinde işlemler yapmanızı
sağlayan bir kütüphane.

[**servicemanager**](https://github.com/eser/servicemanager): (JavaScript)
JavaScript için inversion of control sağlayan bir kütüphane.

[**cofounder**](https://github.com/eser/cofounder): (JavaScript) Dosya sistemi
ve OS işlevlerini soyutlayarak bunları implementasyondan bağımsız olarak
kütüphanelerin kullanabilmesini sağlayan bir katman.

[**sey**](https://github.com/eser/sey): (JavaScript) Bir web projesinde oldukça
fazla tekrarlanan işleri bir task tool ile değil de, declarative olarak
belirterek çözmenizi sağlayan bir araç.

[**apibone**](https://github.com/eser/apibone): (JavaScript) Slack, Telegram,
Webhook’lar v.s. gibi ortamlardan yapılan çağrıları tekilleştirerek arkada bir
bot mekanizması işletebilmenizi sağlayan, bot’dan alınan yanıtı yine ilgili
katmanın kurallarını işleterek kullanıcıya ileten bir uygulama.

[**tassle**](https://github.com/eser/tassle): (.NET Standard) Konfigurasyon,
Data, Fonksiyonlar, I18N, Loglama, Doğrulama gibi kütüphaneler sağlayan bir .NET
paketi.

[**jsmake**](https://github.com/eser/jsmake): (JavaScript) JavaScript için make,
rake gibi bir task runner. Ancak kullanıcının tanımladığı taskları farklı
kanallardan okuma, uzantı desteği gibi ek özelliklerle donatılmış halde.

Diğer projeler için [https://github.com/eser](https://github.com/eser) adresini
inceleyebilirsiniz.

### **Son Olarak**

Tahminen açık kaynak üzerine çokça çalışmaya, konuşmaya (bkz:
[Kurumlar için Açık Kaynak Pratikleri Sunumum](https://speakerdeck.com/eser/acik-kaynak-pratikleri))
ve içerik üretmeye devam edeceğim. Lütfen ortak bir şeyler yapabileceğimizi
düşünüyorsanız [https://t.me/acikkaynak](https://t.me/acikkaynak) adresinden
Telegram üzerindeki “açık kaynak development” kanalına katılın, tanışalım.
