# Yarını okuyabilir miyiz?

90larda şu anda ceplerimiz dolduran dokunmatik ekranlı, 7/24 internete bağlı
akıllı telefonların herkeste olacağını hayal edebilir miydik? Star Trek gibi
vizyoner bilim kurgu serilerinin uzak gelecek tasfirlerini değerlendirmeye
katmazsak, bunu okumanın bir yolu olduğunu düşünmekteyim. O yolu paylaşıp,
“Yarın ne var?” sorusunun yanıtını aramaya başlamadan önce “Teknolojik
Arz/Talep” ve “Sentez Ürün” olarak isimlendirdiğim kavramları anlatmam gerekli.

#### Teknolojik Arz/Talep

Teknoloji hepimizin dilinde olan bir kavram. Hepimiz bu kelimenin kesin anlamını
bilmeden de olsa doğru bir şekilde kullanmaya “alıştık”. Gündelik konuşma
dilinde birçok kelime için bununla karşılaşabiliyoruz. Örneğin “apron”
kelimesinin tam olarak havalimanında nereyi kast ettiğini bilemeyebiliriz. Uçağa
uzanan körük müdür apron? Uçak pisti apron bölgesine dahil midir? Bu soruların
yanıtlarını bilmeden bu kelimeyi başarılı bir şekilde kullanabiliyoruz. Aynı
durum teknoloji kelimesinin anlamı için de geçerli.

**Peki nedir Teknoloji?**\
TDK’ya göre “İnsanın maddi çevresini denetlemek ve değiştirmek amacıyla
geliştirdiği araç gereçlerle bunlara ilişkin bilgilerin tümü”. Ben
sadeleştirerek “insanların hayatlarını kolaylaştırmak için hayatına soktuğu
araçlar” diyorum. Günümüzde daha havalı şeylere “teknoloji” olarak baksak dahi
“tekerlek” de, “masa” da, “sandalye” de birer teknolojidir.

**Arz/Talep kısmı**\
Arz ve Talep kavramlarını mutlaka bir yerlerden duymuşsunuzdur diye düşünüyorum.
Benim teorime göre “iş”leri sürekli kazanç elde etmek olan bilişim firmalarının
ne arz etmeye hazırlandığını okumanın geleceği okumakta önemli bir veri
oluşturuyor. Çünkü arz geldiğine göre,

- Artık bu teknoloji orta vadede kar edilebilir bir olgunluğa ulaştı,
- Kitleler tarafından benimsenmeye hazır bir teknolojiden bahsediyoruz,
- Bu teknolojinin arzında başarılı olan firma aslan payını kapacak, aynı
  sektörde olan firmalar öne geçmeden rekabette fark yaratmaları
  gerekiyor/bekleniyor,

**Talebin oluşumu**\
Bahsettiğim firmalar elbette Microsoft, Apple, Google, IBM, Amazon ve Facebook
gibi devler. Bu firmalar konferanslarında etkileyici sunumlarla bizim
beklentilerimizi şekillendirecek, biz de mental olarak hazırlandığımız bu
kavramları tıpkı akıllı telefonlar, tabletler gibi hayatımıza kabullenmeye
başlayacağız.

Neden mi “bizim hazırlığımız” önemli? Microsoft’un 2000’lerin başında Tablet PC
denemesini hatırlayalım. Talep oluşmadan yapılan bir “kaza” arzıydı bana göre.
Tablet PC’den yaklaşık 10 yıl sonra daha estetik ve kullanılabilir bir ürünle
iPad başarıya ulaştı. Çünkü akıllı telefonlar, ipod, iphone derken bir zincirin
devam halkası oldu iPad. Kullanıcıları artık “dokunmatik ekranlı, kolay
taşınabilir, pc kadar güçlü olmayan ama iş için kullanılabilecek kadar akıllı
cihaz” teknolojisini hayatına almaya hazırlanmıştı.

#### Sentez Ürün

“Günümüzün akıllı telefonları nasıl meydana geldi?” sorusunun yanıtı bana göre
“birer birer”. Birbiri ile ilgisiz görünen aslında bu dönemin insanların temel
ihtiyaçlar bütününe seslenen ürünler önce bağımsız olarak karşımıza çıktılar.

- Akıllı telefon işletim sistemleri
- Ufak, taşınabilir dijital fotoğraf makineleri
- Yüzlerce şarkı depolamanızı sağlayan dijital müzik çalarlar
- Mobil internet
- Dokunmatik ve renkli LCD ekranlar

Bu ürünler tek bir gövdede hayat bulup ceplerimize sığdılar.

#### Yarın İçin Yatırımlar

Teknoloji devlerinin arz hazırlıklarını bir araya getirerek sentez ürünü tahmin
etmeye çalışmak “yarın ne var?” sorusu hakkında bir şeylerin kafamızda
canlanmasına yardımcı oluyor.

Ben veri olarak devler tarafından satın alınan firmalar ve onların aktif
çalışmaları ve çıkarılan ürün sayısı yüksek oranlarda artan alanları göz önünde
bulunduruyorum. Bu verileri ve trendleri sizinle paylaşmam gerekirse;

**Akıllı Asistanlar**

- IBM DeepBlue’dan sonra 2005’de geliştirmeye başladığı Watson’u yapay zeka
  çalışmalarının ortasına koyuyor.
- Cortana 2009’da Microsoft tarafından geliştirilmeye başlandı. Windows Mobile,
  Windows 10, Xbox One ve Android platformlarında varlığını sürdürüyor.
- Siri Apple tarafından 28 Nisan 2010’da satın alındı. Önce iPhone 4S, ardından
  Sierra güncellemesi ile macOS’un bir özelliği oldu.
- Google Now/Assistant 2011’de Google Voice Search’in geliştirilmiş sürümü
  olarak ortaya atıldı, 2012’de Android Jelly Bean’in demonstrasyonunda
  kullanıldığından beri Android üzerinde çalışmakta.
- Google’ın çatı şirketi (eski Google Inc.) Alphabet 2014’de DeepMind isimli
  yapay zeka firmasını satın aldı.
- Amazon ise Kasım 2014’de Amazon Alexa’yı duyurup Echo ile birlikte kullanıma
  sundu.
- Elon Musk Open AI projesi ile ev işlerine yardımcı olacak akıllı robotlar
  üretmeyi hedeflediğini açıkladı.
- IBM Watson başta olmak üzere yapay zekalara özel bir işlemci üretimi üzerinde
  çalıştığını duyurdu.
- IBM Watson’un sağlık alanındaki çalışmalarını güçlendirmek için Merge
  Healthcare’i satın aldı.
- Samsung 5 Ekim 2016 akıllı asistan Viv’i satın aldı.
- Facebook, Google, Microsoft, IBM ve Amazon “Partnership on AI” ismi altında
  yapay zeka alanında ortak çalışacaklarını duyurdular.

**Bot Platformları**

Microsoft bot framework’ü üzerinde 45 bin, Facebook ise Messenger platformu
üzerinden 34 bin geliştiriciye ulaştı.

Google ise API.ai firmasını satın alarak 60 bin geliştiriciyi transfer etmiş
oldu.

Yine Microsoft’un Flow ürünü ile bot geliştirilerine iş akışı (workflow)
platformu sağladığını not etmek gerekiyor.

(Kaynak: Webrazzi)

**Internet of Things**

IoT devrimi bir sürpriz olmaktan çok uzak. Artık hükümetlerin IoT’li bir dönem
için hazırlık yaptığı, ülkemizde dahi Arçelik’in HomeWhiz örneğinde olduğu gibi
beyaz eşya ve elektronik cihazlarımızın bir olup internete bağlı bilgisayar ve
akıllı telefonlarımızı azınlıkta bırakacağı günler için geri sayıyoruz. Bu
kesinlik içerisinde firmalar kendini konumlandırmaya devam ediyorlar.

Benim yakından takip etmeye çalıştığım Microsoft’un yeni JavaScript
yorumlayıcısı Chakra’nın IoT cihazları hedeflediğini açıklaması ve Amazon’un AWS
servislerinde IoT ile ilgili servisler sunması göze çarpan gelişmeler.

Satın almalara baktığımızda yalnızca 2016 itibariyle Microsoft Solair, Sony
Altair, Samsung Harman, Cisco Jasper, Intel Yogitech, Amazon ise NICE’i satın
almış bulunmakta.

**Giyilebilir Teknoloji**

Yazı halihazırda gayet uzun olduğu için arka arkaya vereceğim ürün isimlerinin
kendini açıklayacaklarını düşünüyorum.

- Google Glass
- (Microsoft) HoloLens
- Apple Watch
- (Facebook) Oculus Rift
- (Sony) Playstation VR

Bu listelediklerim yalnızca ürünleştirilmiş olanlar, üzerinde çalışılan projeler
ise çok daha fazla.

#### Yarın Ne Var?

Bunları göz önünde bulundurarak yarını okuyabilir miyiz? Okuyabiliyorsak, nasıl
çıktılar elde edebileceğiz? Ben bu sorulara ancak kendi vizyonum ve yorumum
doğrultusunda yanıtlar verebilirim.

Bence,

Yarının dünyası bizim bugün “bilgisayar” olarak tanımladığımız giriş / çıkış
cihazlarını yani ekranlardan, klavyeye, mouse’dan bilgisayar kasasına bir çok
kavramı yıkmaya hazırlanıyor.

Öncelikle kullanıcı ile bilgisayar arasındaki ilişki artık kullanıcının adım
adım komutlar vermesi yerine kişisel asistanların olaylar arasında bağlantılar
kurarak kullanıcının karşısına çıkmasına evrilmeye çalışıyor. Örneğin
kullanıcının annesinin doğum gününü hatırlatırken bir kadının o yaş aralığında
alabileceği hediyeler de kullanıcının karşısına getiriliyor.

Cihazlar etrafımızı sararken, biz bu cihazlarla ses ile iletişim kurmaya daha da
yaklaşıyoruz.

Hatta tüm teknolojileri bir arada düşündüğümüzde uçak bileti satan bir bot’la
iletişime geçen kişisel asistanınızın takviminize kaydettiğiniz bir seyahat için
periyodik fiyat alması, sokakta arttırılmış gerçeklik gözlüğü ile dolaşırken
kahve mağazalarının önündeki yeni nesil kioskların sizi tanıyıp size favori
kahvenize yakın içecekler önermesi bir 5 yıl öncesine oranla gerçekleşmeye daha
yakın duruyor.

Ben düşüncelerimi birer bilim kurgu filmi sahnesi gibi anlatıyor olsam da,
bunlar gündelik alışveriş ihtiyaçlarımıza dayanan ve aslında hayatımızın
içerisinde sürekli yaşadığımız senaryoların birer yeniden yorumlanışı.
Tahminlerimin isabetliliğini elbette zaman gösterecek.

Elimizdeki kesin bilgi ise bugün bir şeylerin başladığı. Büyük firmalar bu
şekilde veya daha farklı şekillerde benim yorumlarımdaki senaryoları
gerçekleştirebilecek teknolojilere yatırım yapmaya başladılar.

Peki bu gelecekte biz bir pozisyon alabiliyor muyuz? Bu da farklı bir yazının
konusu olsun.

Ufak bir destekleyici güncelleme olarak
[Prof. Dr. Oğuz Manas ile 1991’de gerçekleştirilen “2000’li yıllarda oturduğumuz yerden alışveriş yapacağız!” başlıklı söyleşi](https://www.egirisim.com/prof-dr-oguz-manas-2000li-yillarda-oturdugumuz-yerden-alisveris-yapacagiz/)yi
buraya eklemenin uygun olacağını düşündüm.
