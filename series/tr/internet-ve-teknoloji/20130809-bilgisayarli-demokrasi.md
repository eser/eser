# Bilgisayarlı Demokrasi

Gelecekle ilgili vizyon tanımları hep ilgimi çekmiştir. Hatta geriye dönük bir
tarama yapsak blog yazılarımın satır aralarından bununla ilgili bir çok ipucu
çıkacaktır. Bunlara bir yenisini ekleyeyim: çocukken televizyonda X-Men’den
sonra en sıkı takip ettiğim seri Beyond 2000 idi (pazar günleri TRT’de).

Gelecekle ilgili ön-okumalarımdan ve iddialarımdan biri şu ki; Gelecekte
bilgisayar, bilgi ve iletişim sistemlerinin kırılamaz, kandırılamaz olup
olamayacağını hayatımızı bir kaç yönde etkileyecek. Şifreleme ve güvenlik
sistemlerinin geleceği aynı zamanda bizim de geleceğimizi pratik yönden
şekillendirecek.

Halihazırda her gün eğitim, finans, telefon hizmetleri, üretim, reklamcılık
alanlarında bilgisayarın rolünün giderek arttığına şahit oluyoruz. Ama henüz
“medya”sı hariç sosyal ve bireysel hiçbir kavram bilgisayarize edilmemiş
durumda.

Bu “bilgisayarize” edilmemiş kavramlar ve imkanlar üzerine bir çok kurgu
oluşturulabilir. Ama herkesin demokrasi üzerine daha fazla kafa yormaya
başladığı bugünlerde, bu konuların aralarından “bireysel temsil”i ve dolayısıyla
demokrasiyi konu olarak belirlemek istiyorum. Konuyu genişletmek adına
“güvenilirliğini tarafların gözleme özgürlüğüne dayandıran klasik demokrasi
yerini bilgisayar-destekli modern bir demokrasi modeline bırakabilir mi?”
sorusuna yanıt vermeye çalışarak başlayacağım.

Hatta organize gidelim, önce sorunu belirleyeceğim ardından vizyon tanımını
yapacağım, fizibilitesine ise siz karar verirsiniz.

**Sorunlar:**

Bence, demokrasi halkın iradesinin temsil edildiği bir sistem olarak; günümüzün
artan nüfüs ve toplumdaki farklı görüş sayısı ile klasik yöntemlerle üstesinden
kalkamayacağı bir dinamizme ihtiyaç duyuyor.

Özellikle gelişmekte olan ülkelerde, hızlanan yaşam koşullarınca yasama organına
düşen yük artıyor. Hemen uygulanması beklenilen ve hızla meclisden geçirilen
yasaların “sarsıntı” yaşatmaması, kendi içerisinde nispeten tutarlı olması adına
istikrar gereksinimi duyuluyor. Bu da zaten “öcü” görünen “koalisyon”
hükümetlerinden uzak, oy verenlerin gidişata 4–5 senelik periodlarla müdehale
edebilecekleri, temsil oranının yaklaşık %40 ila %50’sinin dışarıda kaldığı
parlementoları oluşturuyor. Ayrıca bireyler tarafından seçilen
milletvekillerince yürüyen, ama nüfus kalabalıklığından ötürü bir kere dahi
seçilen ve seçenin aynı ortamda bulunulmasına ve bu kararların tartışılmasına
izin vermeyen parlementer sistem temsil gereksinimini sağlıklı karşılayamıyor.

Aynı sistem “oy verenin görüşünün veya ihtiyacının değişmesine neden olan”
hiçbir olaya refleks oluşturamıyor. Güven oylamalarının öncesinde ve sonrasında
ekonomik krizler ülkelerdeki istikrarlı gidişatı bozuyor.

**IT Çözümü:**

Mükemmel bir analiz yapmamış olsam da, IT uzmanı olarak çözümüm e-devlet
entegrasyonuna bağlı çok ileri bir güvenlik doğrulaması ile kullanıcıların
erişebildikleri “özel” sayfalarda milletvekili, belediye seçimlerini
yapabilmesi, istedikleri zaman bunları değiştirebilmeleri. Ve yine yapılan
icraatlere ait feedbackler ve referandumlar bu sistemin içerisinde yer alabilir
diye düşünmekteyim.

Bu tarz bir sistem aslında politikacıların mevcut şartlarda sağlık
politikalarına mı yoksa işçi haklarına mı daha fazla önem vermesinin
beklendiğini onlara iletmesi, gerçekleşen icraatlerinin de nasıl tepkiler
doğurduğunu takip edebilmesi için hükümet/muhalefet yönlü de fayda
sağlamaktadır.

Bir nevi “bilgisayar ve temsil yardımlı açık demokrasi”den bahsettiğimin
farkındayım. Bu durumun bazı sakıncaları yok mu? Tonla yeni problem var!

En başında da ülke ekonomisine olan etkileri. Anlık tepkilerin istikrar
bozmasını engellemek için “kamu oyu” biraz “geç” veya “periodik” olarak
yansıtılabilir diye düşünüyorum.

Geliştirilebilir fikirler birer başlangıç noktasına gereksinim duyarlar. En
azından tartışmaya veya hayal etmeye açarak bugünden Bilgisayarlı Demokrasi’yi
planlayabileceğimizi düşünüyorum.
